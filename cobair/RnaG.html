<!DOCTYPE html>
<html lang="gd">
<head>
    <meta charset="UTF-8">
    <title>BUNADAS – Beatha Ùr don Stòr-fhaclan Co-dhàimheil Ceilteach</title>
    <link rel="StyleSheet" href="/css/smo.css" type="text/css">
    <link rel="StyleSheet" href="snas.css" type="text/css">
</head>
<body style="font-size:125%">

<ul class="smo-navlist">
<li><a href="/toisich/" title="Sabhal Mór Ostaig - prìomh dhuilleag (le dà bhriog)">SMO</a></li>
<li><a href="/gaidhlig/gaidhlig.html" title="Gàidhlig air an Lìon">Gàidhlig</a></li>
<li><a href="/gaidhlig/faclair/" title="Faclairean Gàidhlig">Faclairean</a></li>
<li><a href="/gaidhlig/faclair/bunadas/" title="Bunadas - stòras de fhacail cho-dhàimheil">Bunadas</a>
<li><a href="/gaidhlig/faclair/bunadas/cobair/" title="Bunadas - Cobhair">Cobhair</a>
</ul>
<div class="smo-body-indent" style="max-width:72em">

<div style="text-align:center">
<h1 class="smo">BUNADAS – Beatha Ùr don Stòr-fhaclan Co-dhàimheil Ceilteach</h1>
<p>le <a href="/~caoimhin/">Caoimhín Ó Donnaíle</a>
<p style="font-style:italic;font-size:85%">gearr-iomradh air pàipear dhan cho-labhairt <a href="http://www.smo.uhi.ac.uk/en/rannsachadh/rnag2016/">Rannsachadh na Gàidhlig 2016</a></p>
</div>

<p>Tha am pàipear seo aʼ cur an cèill <a href="//www.smo.uhi.ac.uk/teanga/bunadas/">Bunadas</a>, goireas fosgailte ùr air an Eadar-lìon. Coltach ris an <a href="http://www.smo.uhi.ac.uk/gaidhlig/faclair/scc/">Stòr-fhaclan Co-dhàimheil Ceilteach</a> roimhe, tha Bunadas na stòr-dàta de dhʼfhacail bho iomadh cànan, agus bidh e aʼ dèanamh cheanglaichean eadar facail a tha càirdeach ri chèile a thaobh freumh-fhaclachd. Ach eu-coltach ris an Stòr-fhaclan Co-dhàimheil Ceilteach, air a bheil structar righinn ceàrnagach neo-shùbailte do-leasaichte, tha structar innleachdach lìonraidh ùr aig Bunadas. Bidh seo aʼ leigeil dha fàs gu furasta, le bhith aʼ tàthadh stòran-dàta eile ris fhèin. Agus, gu dearbh, le bhith aʼ tàthadh nan obraichean aig diofar sgiobaidhean, dh’fhaodadh Bunadas fàs na stòr-dàta freumh-fhaclachd do na cànanan Ind-Eòrpach gu lèir. Nochdaidh e na ceanglaichean eadar càraid chànan sam bith, a chum tairbhe luchd-ionnsachaidh agus luchd-rannsachaidh ar-aon.</p>

<p>Thionnsgnaich an t-ùghdar an Stòr-fhaclan Co-dhàimheil Ceilteach (an Celtic Cognates Database) barrachd is deich bliadhna air ais. Chaidh a chur an cèill aig co-labhairt NAACLT 2000 ann an Luimneach, agus chaidh a thogail sna beagan bhliadhnaichean an dèidh sin le beagan taic-airgid bho Cholmcille. Tha e ann fhathast agus tha e feumail fhathast. Bhon uair sin, ge-tà, chaidh ceanglaichean ri Multidict, an siostam de dhʼfhaclairean iol-chànanach, a chur ris an eadar-aghaidh aige agus thug sin piseach air. Ach cha deach idir cur ris an stòras fhèin sna deich bliadhnaichean a chaidh seachad, ged a bha càirn mhòra de cheanglaichean, mar eisimpleir ris an t-Sean Ghàidhlig, aʼ feitheamh rin cur ris. Oir tha structar righinn aig an stòr-dàta, le aon chlàr ceàrnagach, m.e.</p>

<table style="margin-left:3em">
<col style="width:16%">
<col style="width:16%">
<col style="width:17%">
<col style="width:16%">
<col style="width:16%">
<col style="width:17%">
<tr style="text-decoration:underline">
<td>gd</td>
<td>ga</td>
<td>gv</td>
<td>cy</td>
<td>kw</td>
<td>br</td>
</tr>
<tr>
<td>bliadhna</td>
<td>bliain</td>
<td>blein</td>
<td>blwyddyn</td>
<td>blydhen</td>
<td>bloavezh</td>
</tr>
<tr>
<td>cuid</td>
<td>cuid</td>
<td>cooed</td>
<td>peth</td>
<td>pyth</td>
<td>pezh</td>
</tr>
</table>

<p>Agus dhʼfhàg sin gur e obair chianail dhoirbh a bhiodh innte stòran-dàta eile a choimeasgadh ris.</p>

<p>Tha structar gu tur eadar-dhealaichte aig Bunadas, structar fada nas adhartaiche, taing do na goireasan gleusta prògramaidh coimpiutaireachd a thʼ ann an-diugh. Tha poit mhòr de dhʼfhaclan ann, gach aon air a chomharrachadh le cànan. Agus an uair sin tha ‘buidhnean’ ann (no dhʼfhaodamaid ‘nodes’ no ‘drongan’ a chanail riutha) a bhios aʼ sònrachadh grunnan fhaclan a tha càirdeach ri chèile. An rud a tha glic, ’s e gun urrainn don phrògram siubhal leis fhèin air an lìonradh sin − bho fhacal gu buidhinn, gu facal, gu buidhinn eile, gu facal eile − agus, anns an dòigh sin, ceanglaichean fad-às a dhèanamh. Ma bhios na buidhnean a leanas ann</p>

<p style="margin-left:3em">
{ bliadain (sga), bliain (ga) }<br>
{ bliadhna (gd), bliadhnail (gd), bliain (ga), blein (gv) }<br>
{ bliadhna (gd), blwyddyn (cy) }<br>
{ blwyddyn (cy), blydhen (kw), bloavezh (br) }
</p>

<p>is urrainn do Bhunadas am fiosrachadh seo a chleachdadh gus ceangal a dhèanamh, mar eisimpleir, eadar Sean-Ghàidhlig <i>bliadain</i> agus Breatannais <i>bloavezh</i>.</p>

<p>Tha 36,000 facal gu ruige seo ann am Bunadas, an taca ri 9000 san Stor-fhaclan Co-dhaimheil Ceilteach. Bheirear iomradh sa phàipear air gnèithean structair eile ann am Bunadas, na h-adhbharan air an son, agus na planaichean leasachaidh a tha romhainn.</p>

</div>
<ul class="smo-navlist" style="margin-top:2.5em">
<li><a href="/toisich/" title="Sabhal Mór Ostaig - prìomh dhuilleag (le dà briog)">SMO</a></li>
<li><a href="/gaidhlig/gaidhlig.html" title="Gàidhlig air an Lìon">Gàidhlig</a></li>
<li><a href="/gaidhlig/faclair/" title="Faclairean Gàidhlig">Faclairean</a></li>
<li><a href="/gaidhlig/faclair/bunadas/" title="Bunadas - stòras de fhacail cho-dhàimheil">Bunadas</a>
<li><a href="/gaidhlig/faclair/bunadas/cobair/" title="Bunadas - Cobhair">Cobhair</a>
</ul>

<div class="smo-latha">2016-03-06 <a href="/~caoimhin/cpd.html">CPD</a></div>
</body>
</html>
